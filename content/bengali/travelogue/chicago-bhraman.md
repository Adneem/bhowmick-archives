---
title: "শিকাগো ভ্রমণ"
date: 2025-12-31
---

## প্রাক্কথন ও পটভূমি

তিন মাস হলো আমরা পরবাসী । আমেরিকার মিশিগান স্টেটে এসেছি । ছেলে ডেইমলার অ্যান্ড ক্রাইসলার কোম্পানীর সফটওয়ার ইঞ্জিনিয়ার । একসময়ে বিশ্বের এক নম্বর অটোমোবাইল সিটি ডেট্রয়েটের পাশে আববার্ণ হিলসের এডামস্ ক্রীকে ওর বাসস্থান । আমরা সেখানেই উঠি । ডেট্রয়েটে শীতের প্রকোপ খুব বেশি । ফেব্রুয়ারি মাসের শেষে এখানে আসার পর মার্চ মাস অবধি অধিকাংশ দিনই বরফ পড়েছে এবং তাপাঙ্ক- ৭ ডিগ্রি সেলসিয়াস থেকে -৩ ডিগ্রি সেলসিয়াস ওঠানামা করেছে । দীর্ঘদিন আকাশে সূর্য দেখার সুযোগ হয়নি । কেবল আহার সামগ্রী কিনতে বাইরে যেতে হয়েছে । বিশেষ শীতবস্ত্র গায়ে জড়িয়ে এয়ার কন্ডিশনড ঘর থেকে বেরিয়ে এয়ার কন্ডিশনড গাড়ি চেপে শপিং মলে বাজার করেই ঝটাপট আস্তানায় ফিরে আসা । বাস্, এ পর্যন্তই আমাদের বাইরে সরানোর ব্যাপার । বস্তুত সে সময় ঘরবন্দীই ছিলাম ।

আবহাওয়ার পরিবর্তন ঘটতে থাকে । ঠান্ডা কমে আসে । বরফ গলে জল হতে থাকে । এপ্রিলের শুরু থেকে বরফ দ্রুত হারিয়ে যায় । ছোট ছোট জলাশয়গুলোতে রাজহাঁসদের জলখেলি শুরু হয় । পত্রবিহীন রুক্ষ বিশাল বিশাল গাছগুলোর নূতন পাতা গজিয়ে উঠে । চারদিক সবুজে সবুজ হতে থাকে । বাসগৃহ সংলগ্ন বাগান মৌসুমী ফুলের বাহারে রাঙিয়ে উঠে । ডাউন টাউনের মোড়ে মোড়ে চোখ ধাঁধানো ফুলের টব বসিয়ে প্রশাসন বসন্তের আগমনীকে স্বাগত জানায় । সবকিছু দেখে মনে হয় কোন এক ঐন্দ্রজালিক শক্তি তাঁর যাদুমন্ত্রে দ্রুত এই সকল পরিবর্তন এনে দেয় । এই পরিবর্তনের সাথে সাথেই সেখানকার লোকজন বেরোতে থাকে ঘরের বাইরে । উইক এন্ডে আউটিং এর সংখ্যা দ্রুত বাড়তে থাকে । সপ্তাহান্তে ছেলের অফিস বন্ধের দিন ঘর থেকে বেরিয়ে পড়ি আববার্ণ হিলসের পার্শ্ববর্তী এলাকায় । দেখে আসি ট্রয় সিটির ভারতীয় টেম্পল, পোন্টিয়াকের পরাশক্তি মন্দির, পেনসেলভিনিয়ার শহর পিটসবার্গ এবং সেখানকার হিন্দুদের তৈরী বালাজী মন্দির ।

## যাত্রাপথ ও প্রস্তুতি

